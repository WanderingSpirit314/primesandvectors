---
date: 2025/09/27
title: مقیم درگاه
---

روزی روزگاری در زمان‌های نزدیک
پسری در خیابانی در تهران زندگی میکرد.
<br>
<br>
روزی روزگاری در زمان‌های نزدیک
پسری که در خیابانی از خیابان های تهران زندگی میکرد خوابی دید.
<br>
<br>
خواب یک دختر زَنگی، با مو‌های مشکی و چشم‌های‌ تیره، دختر بر روی‌ میزی چوبی نشسته بود و گه‌گاه نگاه و‌ نیم‌نگاه‌هایی به‌ پسر می‌انداخت، شاید گرمای لبخندش بود و یا اطمینان خاطر و قدرت نفسی که در نوع نشستنش و پوشش‌اش به او القا می‌کرد، انگار که تمام اتاق تحت سلطه‌اش بود، دختر شخصیت داستان بود و موضوع نقاشی. مرکز ثقل و افق رویداد.‌ پسر، در یک نگاه، نه یک دل بلکه صد دل عاشقش شد.
<br>
<br>
وقتی که پسر از خواب بیرون آمد، دَوان و‌ حیران به سمت جادوگر شهر رفت. چرا که تعبیر خواب خود را بداند. جادوگر به او گفت که مظنون خوابش روز پیش به دیدار من آمده بود، دختری زنگی با مو‌های مشکی و چشم‌های تیره. دختر‌ همان خواب را دیده بود و عاشق پسر شده بود و دنبال تعبیر خوابش بود. جادوگر از قضا آدرس خانه‌ی دختر را میدانست. و به روی کاغذی برای پسر نوشت. نشان به بن بست دوم، بعد از کوچه‌ی سوم
<br>
<br>
پسر دندان به جگر نگذاشت، باید آن دختر‌ را میدید، باید با معشوق آشنا میشد، هرچه سریع تر به خانه‌ای که جادوگر به او داده بود رفت و زنگِ در زد. اما با اینکه‌ بار‌ها زنگ در را امتحان کرد، کسی جواب او را نداد. با خودش گفت حتما جادوگر سرم را شیره مالیده است، یا شاید دختر دیگر از تهران رفته است یا شاید ادرس را اشتباه امده‌ام.
وقتی که به ادرس نگاه کرد، متوجه شد که کاملا تغییر کرده! نه نشانی ز بن‌بست دوم نه ردی ز کوچه سوم. او در خیال خود، خودش را قانع کرد که ادرس را اشتباه امده. پس بار دیگر به ادرس درج شده رفت و زنگ به در زد و منتظر ماند؛ اما همان آش و همان کاسه. هر بار زنگ در خانه‌ای را میزد، کسی جواب نمیداد و ادرس خانه‌ی معشوق‌ به روی کاغذ عوض میشد.
<br>
<br>
فلک چرخید و فلک‌ چرخید، ماه و‌ برف و بارون آمد و رفت، بهار سبز رسید، زمستان جایش را گرفت، بود وقت‌هایی که خورشید پشت ابر باشد. اما خورِ خوش قول همیشه آماده‌ی فرداست.
<br>
<br>
روزی روزگاری در زمان‌های نزدیک، پسری در پیچ‌و‌خم کوچه های تهران شبش روز میشود. پرسه‌پرسه‌زنان پسرک دلش با در زدن خوش میشود،‌ خانه‌به‌خانه، در مانده است و درمانده؛ که داند، جز خورِ تابان، که کدام زودتر تمام می‌شود.
